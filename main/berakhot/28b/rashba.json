{
  "text": [
    "<b>ולית הלכתא לא כרב הונא.</b> פירוש: אלא מותר לטעום קודם תפלת המוספין. וכתב הראב\"ד ז\"ל דיש אומרים דוקא טעימה ולא אכילה. והוא ז\"ל פירש דאפילו טעימה שיש בה כדי לסעוד את הלב כי הא דרב אויא.",
    "<b>ולא כרבי יהושע בן לוי.</b> והני מילי להפסיק שאם התחיל אינו מפסיק, אבל לכתחלה אסור, כדאיתא בשבת (ט, ב).",
    "<b>עד כדי שיראה איסר כנגד לבו.</b> פירש רב האי גאון ז\"ל: שיכוף את ראשו כאגמון שאז רואה איסר שהוא מונח בארץ כנגד לבו, ולא שיחצה קומתו לשני חלקים ויכופנה כשהיא מוצבת וסימן לדבר הלכוף כאגמון ראשו (ישעיה נח, ה) דשמעת מינה דזהו מנהג כריעה, וכשכופף צוארו ושוחה כמעט עד שיראה איסר שבארץ כנגד לבו נראה כפיפת אגמון.",
    "<b>לשנה אחרת שכחה.</b> קשיא לי דמהכא משמע שלא היה רגיל לאמרה, שאילו כן מאי קאמר לשנה אחרת שכחה."
  ]
}