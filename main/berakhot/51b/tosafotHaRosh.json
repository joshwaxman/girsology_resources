{
  "text": [
    "<b>אין מסיחין על כוס של ברכה.</b> פרש\"י שלא יסיח המברך משנתנו לו הכוס לברך, ונראה דה\"ה נמי המסובין שם אין להסיח דבעינן שיתכוין שומע ומשמיע כיון שיוצאין בברכה ואין להפסיק שמיעתו בשיחת חולין כמו שאין המברך רשאי לשיח ואע\"ג דאמרינן [ר\"ה דף ל\"ד] גבי תקיעות שמע תשע תקיעות בתשע שעות ביום יצא ומסתמא הסיח בנתים היינו בדיעבד אבל לכתחילה צריך לשומעם על הסדר (הוא) ושלא יסיח בנתים:",
    "<b>אין מברכין על כוס של פורענו'.</b> מאי כוס של פורענו' כוס ושני תניא נמי הכי השותה כפלים לא יברך וכו', אין לפר' אם שתה כוס אחד לא יברך ברכת המזון על כוס שני משום דהוי זוגות ואתי לידי סכנה, מדקתני השותה כפלים לא יברך משמע שכבר שתה שתי פעמים קודר שיברך, הילכך צריך לפרש דאם שתה בתוך הסעודה שתי כוסות לא יברך על השלישי ברכת המזון משום שנאמר הכון לקראת אלהיך ישראל וכיון ששתה זוגות המזיקין שולטין בו ואין לבו עליו לכוין מפני שירא מפני המזיקין, וא\"ת כ\"ש שיברך על כוס שלישי כדי לבטל הזוגות דהא אמרינן בפסחים כוס של ברכה מצטרף לטובה, וי\"ל דהיינו דוקא בכוסות של פסח דהוי תקנת חכמים דאפילו עני שבישראל לא יפחתו לו מד' כוסות של יין וכיון שצריך לשתותם מצטרף עם שנים לבטל הזוגות אבל הכא שאינו מחוייב בו אלא כשיש לו יין אינו מצטרף עם השנים הראשונים לבטל הזוגות כיון שאינו בא כי אם לצורך ברכה אינו מענין הראשונים ואינו מצטרף עמהם:",
    "הדרן עלך פרק שלשה שאכלו",
    "פרק שמיני",
    "<b>אלו דברים שבין ב\"ש וב\"ה.</b> בתר דאסיק כל מילי דברכת המזון הדר מפרש מילי דסעודה, פי' סדר הסעודה היאך יקדש אדם קודם הסעודה והאיך יטול ויקנח ידיו וכן לאחר הסעודה מתי יטול ידיו קודם כיבוד או אחר כיבוד וכן בנר ובשמים שלאחר המזון אבל בדברים שבתוך הסעודה דפליגי בה ב\"ש וב\"ה לעיל בבירך על הפרפרת ב\"ש אומרים לא פטר אפילו מעשה קדרה בהא לא איירי הכא וכן הא דלעיל ב\"ש אומרים אוחז השמן בימינו ואת היין בשמאלו ומברך על השמן ואח\"כ על היין וב\"ה אומרים אוחז את היין בימינו ושמן בשמאלו:",
    "<b>וכבר קדש היום.</b> משעה שקבל עליו שלא לעשות מלאכה דתוספת שבת דאורייתא:"
  ]
}