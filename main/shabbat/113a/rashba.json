{
  "text": [
    "מתני':<b> קושרין דלי בפסיקיא אבל לא בחבל.</b> כתבו בתוס' דלא מיירי בדליים שלנו שאינם קבועים בבור, אלא בדליים הקבועים, אבל שלנו אפילו חבל דעלמא דלאו דגרדי אינו קשר של קיימא כיון דאינו עשוי לעמוד שם זמן מרובה.",
    "<b>כלל אמר ר' יהודה כל קשר שאינו של קיימא אין חייבין עליו.</b> איכא למידק מדקתני אין חייבין עליו משמע הא איסורא איכא, ואם כן היכי קתני ר\"י מתיר דמשמע לכתחילה, ועוד דהא אפילו רבנן לא מחייבי ביה חטאת אלא מיסר אסרי. ויש לומר דר\"י לאו אדרבנן קאי אלא מילתא באפי נפשה היא, ונקט האי לישנא לומר הא של קיימא חייבין ואפילו בעניבה וכדאמרינן בגמרא דלר\"י עניבה גופא קשירה היא, ולאפוקי מדר\"מ אתי דאמר עניבה לאו קשירה היא.",
    "גמרא:<b> אם היו מקצת עלין שלו מגולין וכו'.</b> כך גריס רש\"י ז\"ל: והגאונים ז\"ל אינם גורסין אלא אם היה מקצת עליון שלו מגולה, וכבר כתבתיה בארוכה שלהי פרק במה טומנין (לעיל שבת נ, ב) בסייעתא דשמיא."
  ]
}