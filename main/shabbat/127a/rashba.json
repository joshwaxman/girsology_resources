{
  "text": [
    "הכי גריס רש\"י ז\"ל, וכן היא בספרים שלנו:<b> תבואה צבורה בזמן שהתחיל בה מערב שבת מותר להסתפק ממנה בשבת.</b> ולפי גירסא זו הא דתנא עלה וכמה שיעור תבואה צבורה לתך, אליבא דר' אחא היא, ולא קיימא לן כותיה אלא כר\"ש, ואפילו לתך ואפילו כורים מתחיל בה אפילו בשבת. והרב אלפסי ז\"ל שכתבה בהלכות, גריס בה מותר לטלטלה. וכתב הרמב\"ן ז\"ל דלפי גירסא זו נראה שהרב ז\"ל מפרשה כמתניתין במפנה מפני האורחים, אלא דבמתניתין לא שמענו אלא תבואה שבקופות אבל תבואה צבורה שבאוצר לא שמענו, ונחלקו בה בברייתא רב אחא אסר לטלטל ור\"ש מתיר, ותנא כמה תבואה צבורה אתיא אליבא דר\"ש, כלומר כמה שיעור תבואה צבורה מתיר ר\"ש לטלטל לתך. ולפי דברי הירושלמי היינו נמי כשיעור ארבע וחמש קופות דמתניתין, דבירושלמי (בפרקין, ה\"א) גרסינן התם, ר' זעירא שאל לר' יאשיה כמה שיעור קופות, אמר ליה נלמוד סתום מן המפורש, דתניא בשלש קופות של שלש סאין תורמין את הלשכה. וכן נראה לי אפילו מסוגיא דשמעתין דקופות שיעור ידוע יש להם, מדאיבעיא להו הני ארבע וחמש קופות בד' וה' אין בטפי לא או דלמא מעוטי במשוי עדיף, ואי קופות כל שהן בין קטנות בין גדולות קאמר, מאי קא מיבעיא להו, וכולה סוגיא מוכחא הכין. אבל הברייתא הראשונה דקתני אין מתחילין באוצר כר\"י אתיא וליתא, ולא כתבה הרב ז\"ל בהלכות אלא בגררא דתניא אידך. אבל התימא בדברי הרב ז\"ל, שלא כתב כלל בעיא דמעוטי בהלוכא עדיף או מעוטי במשוי עדיף, וכל חד וחד מפני' לנפשיה ארבע וחמש קופות כשיעורא דמתניתין. וכן פירש הרמב\"ן ז\"ל."
  ]
}