{
  "text": [
    "<b>אלא לאו שאינה קשורה לו מערב שבת.</b> פירש מורי הרב ז\"ל: כדי שלא ישתמש בצדדי הבהמה. וכן נראה מן הירושלמי (פ\"ה ה\"ב). ורש\"י ז\"ל פירש (לקמן שבת נד, ב ד\"ה כדאמרן) בענין אחר.",
    "<b>לא יצא הסוס בזנב שועל ולא בזהרורית שבין עיניו.</b> הכא משמע דכל דלנוי בהמה אסור, וכדאמרינן נמי לעיל (שבת נב, א) גבי פרה ברצועה שבין קרניה דבין לרב בין לשמואל לנוי אסור. ואיכא למידק מדאמרינן לקמן (שבת נד, ב) אין חמור יוצא בזוג אע\"פ שהוא פקוק משום דמיחזי כמאן דאזיל לחינגא, אלמא משום דמיחזי כמאן דאזיל לחינגא אסור הא משום נוי מותר. ויש לומר דלרבותא נקט לההוא טעמא, דאפילו תמצא לומר דלנוי מותר הכא אסור. ויש מפרשים דלנוי הרגיל לכל בחול אפילו בשבת שרי והיינו טעמא דזוג, אבל רצועה בקרני פרה וזהרורית שבין עיני הסוס אינו רגיל בכל אלא מקצת אנשים עושים כן לעתים ולפיכך אסור דהוי ליה כמשוי."
  ]
}