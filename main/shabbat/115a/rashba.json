{
  "text": [
    "מתני':<b> כל כתבי הקדש מצילין אותן מפני הדליקה.</b> פירוש: אבל לא דבר אחר, וכתבו בתוס' בשם ר\"ת ז\"ל דדוקא בחצר שנפלה שם הדליקה, דאיכא למיגזר דלמא אתי לכבויי, אבל בחצר אחרת מותר להציל כל דבר דליכא למיחש לכבויי.",
    "<b>מצילין מפני הדליקה.</b> פירוש: אבל לא לכבות, ובירושלמי (דפרקין, ה\"א) אמרו שאם אינו יכול להציל אלא בכבוי מציל לר\"ש דאמר מלאכה שאינה צריכה לגופה פטור עליה, ואע\"ג דמשום שבות איכא, אין לך דבר של שבות עומד בפני כתבי הקדש.",
    "גמרא:<b> מאי לאו קורין בהם נביאים ואין קורין בהם כתובים.</b> קשיא לי למה ליה למימר הכי, והא עיקר קושיא ליתא, אלא מדקתני אף על פי שכתובין בכל לשון. ומדוחק יש לי לומר דמשום דלרב הונא איצטריך לפרושי כי היכי דלא תקשי לך דהא קתני בהדיא בין שקורין בהן בין שאין קורין בהן, דאלמא אף על פי שלא נתנו לקרות בהן מצילין, והכי קאמר מדקתני אין קורין בהן, לא קשיא דמאי אין קורין כתובים, אבל אף על פי שכתובין בכל לשון, קשיא.",
    "<b>רב הונא אמר אין מצילין דהא לא ניתנו לקרות בהן.</b> ופסק הרב אלפסי ז\"ל כרב הונא דרב חסדא תלמידו הוה. והר\"ז הלוי כתב דעכשיו אי אפשר לומר (ד)[ב]תרגום כן, דהא ניתן ליקרות בו וכן הברכות, משום דבציר ליבא ושרי משום עת לעשות לה' הפרו תורתך, וכדאמרינן (גיטין ס, א. תמורה יד, ב) ר' יוחנן וריש לקיש מעייני בספרא דאגדתא בשבת, משום עת לעשות לה'. ואף הרמב\"ן ז\"ל כתב כן בתרגום דילן. והרב בעל ההלכות ז\"ל כתב דמצילין ספרא דאפטרתא מפני הדליקה, ושרי לטלטולי ולמקרא ביה מדר\"י, ובמסכת סופרים (פרק י\"ז הלכה א') אמר דמצילין ספרא דאגדתא. ומכל מקום כל הכתובין ביוונית מצילין, דהא לכולי עלמא לעז יווני כשר, ותנן (מגילה ח, ב) רבן שמעון בן גמליאל אומר אף ספרים לא התירו לכתוב אלא בלעז יווני. והקשה הראב\"ד ז\"ל דהא תניא גפטית לגפטיים מדי למדיים, דאלמא אף כתובין בכל לשון מותרין לקרוא בהן הלועזות ולמה לא יצילו. ותירץ דבמקומן מצילין אותן."
  ]
}