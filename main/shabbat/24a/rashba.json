{
  "text": [
    "<b>ימים שאין בהם קרבן מוסף כגון שני וחמישי של תעניות ומעמדות.</b> והוא הדין לכל שאר ימים שאין בהם קרבן מוסף כגון חנוכה ופורים. ובהדיא תניא בתוספתא (ברכות פ\"ג הי\"ד) כל יום שאין בו קרבן מוסף כגון חנוכה ופורים, שחרית ומנחה מתפלל י\"ח ואומר מעין המאורע בהודאה, ואם לא אמר אין מחזירין אותו.",
    "גירסא דוקיא:<b> י\"ט שחל להיות בשבת המפטיר בנביא במנחה וכו'.</b> ואע\"פ ששנינו במגילה (כא, א) בשבת במנחה קוראין ג' ואין מפטירין בנביא, מקומות מקומות יש, ועדיין בפרס מפטירין בנביא במנחה בשבת. וכן השיב הגאון ז\"ל בתשובה. ומגיהי ספרים הגיהו יוה\"כ שחל להיות בשבת, מפני שהוקשה להם מה ששנינו שם במגילה. וכן כתב בעל המאור ז\"ל."
  ]
}