{
  "text": [
    "<b>ביקש לגלות תרגום של כתובים. </b>ואם תאמר והא  אנן אית לן תרגום של כתובים, ובימי התנאין נמי היה להם וכדאמרינן לקמן  בפרק שלישי (כא, ב) בהלל ובמגילה אפילו עשרה קורין ועשרה מתרגמין, ובשבת  בפרק כל כתבי הקדש (קטו, א) אמרינן דרבן גמליאל הזקן היה עומד על גב מעלה  בהר הבית והיה ספר איוב מונח לפניו תרגום ושקעו תחת הנדבך, ואף בירושלמי  איתא בהדיא בריש פרק הקורא את המגילה (פ\"ד ה\"א). ונראה שאחד מן התנאין  שלאחר יונתן בן עוזיאל תרגמו, ולא תרגם ספר דניאל משום דאית ביה קץ משיח,  ויונתן בן עוזיאל שנמנע מלתרגם משום דכיון שלא יכול לתרגם את הכל לא רצה  לתרגם מקצתו.",
    "<b>מבטלין מעבודתן  לשמוע מקרא מגילה. </b>פירוש, אף על פי שיש שהות ביום לעבוד עבודה ואחר  כך לקרות אפילו הכי מבטלין מעבודתן כדי לשמוע בצבור.",
    "<b>חיישינן שמא שד הוא. </b>פירשו בתוספות (ד\"ה חיישינן) דדוקא בשדה ובלילה  דומיא דיהושע אבל בעיר  לא, דאי לא תימא הכין מי שאמר בלילה כתבו גט לאשתי אין כותבין ונותנין  אלא אם כן ראו לו  בבואה ובבואה דבבואה, כההיא דמי שהיה מושלך בבור ומי שעלה בראש ההר  כדאיתא בפרק התקבל בגיטין (סו, א).  והכין איתא בירושלמי בפרק התקבל (גיטין פ\"ו ה\"ו עיי\"ש) אמר ר' חנינא  למדני ר' יונתן והם שראו בבואה של אדם, תמן תנינן (יבמות קכב, א) מעידין  לאור הנר ולאור הלבנה ומשיאין על פי בת קול ומר ר' יונתן והם שראו בבואה  של אדם ר' אחא בשם ר' חנינא הא דאת אמר בשדה אבל בעיר אפילו לא ראו בבואה  של אדם, אמר ר' אבין המזיקין מצויין בבורות כדרך שמצויין בשדות.",
    "<b>אמש בטלתם תמיד של בין הערבים. </b>ואם תאמר אמאי והלא היו יכולין  כהנים לעבוד בשעה שהיו ישראל נלחמים. יש מפרשים דלאו תמיד ממש בטלו, אלא  שלא היה שם מעמד ישראל מפני שהיו טרודים במלחמה והעלה עליהם כאלו בטלו  התמיד, והם לא חששו כל כך כיון שאינם מעכבין את הקרבן. ואינו מחוור, דאם  כן מה קושיא מהא דיהושע, התם הוא דתלמוד תורה עדיף ממעמד, אבל עבודה ממש  עדיפא מתלמוד, ומכאן סמכו של בית רבי. ותירצו בתוס' כי מפני שלא היה  הארון במקומו כדאיתא בערובין בפרק הדר עם הנכרי (סג, ב), והיו הכהנים  נושאין אותו לפיכך לא קרבו התמיד."
  ]
}