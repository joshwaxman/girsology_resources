{
  "text": [
    "<b>דרש מר זוטרא הלכה  כרבי אושעיא. </b>יש מי שאומר דהלכה כמותו דבדרבנן [יש] ברירה ובדאורייתא  אין ברירה, אבל ר' יצחק הזקן ז\"ל אומר דכאן פסק הלכה כמותו  בדרבנן אבל מכל מקום לאו דבדרבנן בלבד אומרים דיש ברירה אלא אפילו  בדאורייתא כן, משום דקשיא להו דהא קיימא לן דמשנת ר' אליעזר [בן יעקב] קב  ונקי ואיהו אית ליה ברירה בנדרים פרק השותפין (נדרים מה, ב) בשותפין שנדרו הנאה  זה מזה דאמרינן התם דבחצר שאין בה דין חלוקה מותרין ליכנס ויהבינן טעמא  משום דבחצר שאין בה דין חלוקה יש ברירה ואיסור הנדר דאורייתא הוא, וליתא  דהתם לאו ברירה כשאר ברירות דעלמא היא אלא משעת השיתוף על דעת כן היה  השתוף, וכבר כתבתיה שם בנדרים פרק השותפין בס\"ד (מו, ב בד\"ה מחלוקת).",
    "<b>אמר שמואל שור של פטם הרי הוא כרגלי כל אדם ושל רועה הרי הוא  כרגלי אותה העיר. </b>איכא למידק והא איפכא שמעינן ליה לשמואל, דאמרינן  לעיל (ביצה לז, ב) שנים שלקחו חבית ובהמה בשותפות שמואל אמר אפילו חבית אסורה,  ויש מפרשים דהכא בשור של פטם ושל רועה להחמיר קאמר דאלו של פטם  הרי הוא כרגלי כל אדם שלא יזיזוהו ממקומו (אפי') [אם] אחד מהן עירב לדרום  ואחד עירב לצפון, וכן בשל רועה אם אחד מאנשי העיר עירב לדרום ואחד לצפון  אבל אנשי חוצה לעיר אין מערבין על ידי אנשי העיר. ואין זה מחוור בעיני  דלא היה לו לשמואל (סתור) [לסתום] את דבריו, ועוד שלשון כרגלי כל  אדם וכרגלי אנשי העיר לא אמרוהו במתניתין לאסור אלא להתיר זה להוליך בכל  מקום כרגליו וזה להוליך כרגלי אנשי העיר (ואפשר) דהיינו אלפים אמה וכמו  שיתבאר בסמוך (לט, א), ותדע לך דתניא בעירובין פרק מי שהוציאוהו (עירובין מה, ב)  גשמים שירדו מערב יו\"ט יש להן אלפים אמה לכל רוח ביו\"ט הרי הן כרגלי כל  אדם ואתינן לאוקומה בגשמים הסמוכים לעיר דאנשי אותה העיר דעתן עליהן,  אלמא אנשי אותה העיר אינן אוסרין זה (עליה) [על זה] אלא יש להם אלפים אמה  כרגלי רוב אנשי אותה העיר.<br><b></b>והרז\"ה ז\"ל חלק בין חבית ובהמה לשור  של פטם ושל רועה, דחבית ובהמה דשותפין לאו לזבוני קיימי ואיכא למימר  דילמא מימלכי ומעכב חד מינייהו על חבריה ולא פליגי אבל שור  של פטם ושל רעיה לזבוני קיימי ונסתלקו מהן הבעלים שהוא הטבח וקיימי ברשות  הלוקחים ובכי הא מודה שמואל דיש ברירה. והראב\"ד ז\"ל פירש דלית ליה לשמואל  ברירה הני מילי בדבר של שותפין שהן מקפידין זה על זה בחלוקתן אבל הפטם  אין זה הקפדה (זו) לפי שהוא מוכר ורוצה (שיבוא) [שיבאו] הכל ויקנה ויבא  ברגליו. ויש לפרש דשאני הכא דבשביל תקנת הטבח עשו של טבח כנכסי הפקר שלא  קנו שביתה כרבנן דר' יוחנן בן נורי (עירובין מז, ב) וכן של רועה לגבי  אנשי אותה העיר, וכן פירשו בתוס' והוא הנכון."
  ]
}