{
  "text": [
    "<b>הא דאמר רב פפא ארבע מאה זוזי שקיל וברתיה אי בעי  נסיב אי בעי לא נסיב. </b>יש מי שפירשה משום דהוה ליה מעשה קודם לתנאי  וכל תנאי שקדמו מעשה תנאו בטל וכדתנן במציעא בפרק השוכר את הפועלים (בבא מציעא צד,  א) (האומר), וכן פירש הר\"ז ז\"ל. ואינו מחוור, דאם כן מאי אתא רב  פפא לאשמועינן מתניתין היא, [ואי] לאשמועינן דהלכתא כההיא סתם מתניתין  התם היה לו לאומרה, אי נמי לימא דתנן, ועוד מאי שייטיה דהא הכא. והראב\"ד  ז\"ל (בהשגות על הרז\"ה) השיב על מי שפירש כן דודאי אם אמר על מנת שישא בתי  אי נסיב שקיל ואי לא נסיב לא שקיל שאם אי אתה אומר כן יצא משפט מעוקל הוא  התנה שלא יטול אלא (טעמא) כשישא ואנו נאמר שיטול ולא ישא, אבל לא אמרו  תנאי שקדמו מעשה דתנאי בטל וכן כל מה שאמרו (גיטין עה, א) בתנאי כפול והן  קודם ללאו ותנאי ומעשה בדבר אחד אלא כשהמעשה נעשה מיד, כעין נתינת גט  וחליצת יבם שאין התנאי מבטל המעשה למפרע אלא אם כן נעשה התנאי בחוזק כעין  תנאי בני ראובן ובני גד דלפי שבקשו שתנתן להם נחלתן מיד הוצרך משה לחזק  התנאי ולכפול אותו ולהקדים הן ללאו וכן בכל שאר הדרכים, [וכן] כשהתנאי  ומעשה בדבר אחד כגון על מנת שתחזירי לי את הנייר איך יתנה עליו מגופו  לסותרו, ואף על גב דבמסקנא דההיא מטעמא אחרינא אתי עלה מכל מקום ילפינן  מינה למילי אחריני היכא דליכא על מנת אלא באם, ומעתה כל התנאים שבעולם  שהם באים לעקור המעשה כגון נתינת גט לידה או קדושין וחליצת היבם שנעשו  מיד, וכן בנתינת ממון שהוא ניתן מיד כגון שאמר אדם לחברו הילך מנה זה  ויהיה לך אם לא באתי מכאן ועד יום פלוני, אם לא כפל תנאו או לא דקדק  בענייני התנאים אינו תנאי, ומכל מקום אם לא נעשה שום מעשה, כגון זה שאמר  תנו לפלוני מאתים זוז אם יקח בתי, לית דין ולית דיין שאם לא יקח לא  יטול.<br><b></b>והא דאמר רב פפא הכא היינו טעמא לפי שהדיבור  הראשון הוא עיקר, כלומר תנו לו ואם ירצה ליקח [ו]אחר כן לישא הבת ישא,  וכן בשאמר לינסיב ברתי והבו ליה הכי קאמר יקח בתי ואחר שישאנה אם ירצה  תנו מאתים זוז, וכן פירש הרי\"ף ז\"ל בפרק מי שמת (ב\"ב קמב, ב ע\"ש) וכן  עיקר, והיינו שהביאוה כאן בשמועה זו לפי שהוא דומה [למה] ששאל ר\"ל מר'  יוחנן האומר הרי עלי (ואצא בהירי) [תודה ואצא בה ידי] חגיגה הריני נזיר  ואגלח ממעות מעשר שני.<br><b></b>והרמב\"ן ז\"ל הביא ראיה לדברי  הראב\"ד מהא דגרסינן בירושלמי בקידושין פרק האומר (ה\"ג), דתני האומר לאשה  הרי את מקודשת לי על מנת שירדו גשמים [ירדו גשמים] מקודשת ואם לאו אינה  מקודשת ר' מאיר אומר בין ירדו ובין לא ירדו מקודשת עד שיכפול תנאו, הכל  מודים שאם אמר לאחר שירדו גשמים ירדו גשמים מקודשת ואם לאו אינה מקודשת,  ר' חגי בעי קומי ר' יוסי והן אם לא כלאחר הוא אמר ליה שנייא הא שהיתה  הארץ לפניהם והוא מבקש להוציאה מידם. ופירשו דבירושלמי סבורין באומר לאשה  הרי את מקודשת לאחר שירדו גשמים שאינו צריך לכפול תנאו לפי שלא חלו  הקדושין עכשיו וכאלו לא נעשה בו שום מעשה, והקשו והא של תנאי בני גד ובני  ראובן דכתיב אם יעברו לאו (ב)[כ]לאחר הוא ואף על פי כן הוצרך הכתוב לכפול  תנאו ותירץ שאני התם שהיתה הארץ לפניהם והם מחזיקים בה מעכשיו לפיכך כפל  משה רבינו עליו השלום התנאי שאם (כן) לא יקיימו שיטלו הנחלה מידם, אלמא  משמע מהכא דכל שלא הוחזקה מתנה בידו הרי אם כלאחר ואינו צריך לכפול תנאו  ואפילו לר' מאיר והוא הדין לכל שארי חומרי התנאים.",
    "<b>אמרו לו מה טיבה של בהמה זו. </b>אבל על הסמיכה לא אמרו לו דבר מפני  שעדיין לא היה סומך, אבל באותו מעשה דבסמוך דאמר לו מה זו סמיכה מפני  שראה אותו סומך, והיינו דהכא גרסינן לסמוך ובאידך גרסינן  וסמך."
  ]
}