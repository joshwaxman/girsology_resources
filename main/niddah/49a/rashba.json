{
  "text": [
    "<b>ואי בעית אימא ר' שמעון ולאחר הפרק ולית ליה חזקה דרבא.</b> כתב ר\"ח ז\"ל דלית' לדרבא דכיון דקי\"ל כר\"ש דאמר תוך הפרק כלפני הפרק ור\"ש לית ליה חזקה דרבא ש\"מ דליתא לדרבא. וזה תימא דהא לאו הא בהא תליין ותדע לך דרבא גופיה הוא דאמר בפרק יוצא דופן (מה, .) תוך הפרק כלפני הפרק והריא\"פ ז\"ל כן פסק כרבא וכמו שכתבנו למעלה בס\"ד.",
    "<b>מוציא כשר למי חטאת.</b> איכא למידק והלא בלא מכניס ומוציא כלי חרס פסול למי חטאת דכלי שמקבל טומאה הוא ותנן במסכת פרה כל מעשיה אין נעשין אלא בכלי אבנים כלי גללים כלי אדמה. וי\"ל דעד שלא נתנו אפר למים היו מעשיה בכלים הללו שאין מקבלים טומאה, אבל משנתנו אפר למים אין חוששין, משום דמאותה שעה אינה מקבלת טומאה כדאמרינן בעלמא מי חטאת שנגע בהן שרץ טהורין."
  ]
}